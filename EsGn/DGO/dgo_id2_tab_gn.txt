Ani reñeme'ẽ, ikatu gueterei
Rehupyty… ha reñepyrũjey,
Emoneívo iñipytũva nde rekópe,
Eñotỹvo umi ndekyhyjeha,
Epoívo mba'epohýigui,
Revevejeývo.
Ani reñeme'ẽ péva hína pe ñanemoingovéva,
Embojoapy nde guata,
Ani rehejarei nde kerayvoty,
Emosãso ára,
Emboyke kusugue
Ha eipe'a arapy rokẽ.
Ani reñeme'ẽ, ani nekangy,
Jepémo ro'y nderapy,
Jepémo kyhyje ndesu'urasy,
Jepémo kuarahy oñemi,
Jepémo yvytu okirirĩ,
Oĩgui gueterei tata ne ángape
Oĩgui gueterei pytuhẽ nde kerayvotýpe.
Tekove ha'égui nemba'e ha nemba'égui avei tembipota
Ndentevoi reipotágui ha che rohayhúgui
Oĩgui yvaũrykue ha mborayhu, añetehápe.
Ndaipórigui pere ára omonguera'ỹva.
Eipe'a okẽ,
Ehekýi mba'embotyha,
Eheja ogapy neñongatuva'ekue,
Emoingo nde reko ha embohovake apañuãi,
Eñemomba'ejey pukáre,
Eñeha'ã ha epurahéi,
Emboguejy nde jyva oñorairõséva ha eipyso nde po
Embosako'i nde pepo
Ha eñeha'ãjey,
Egueroayvu nde rekove ha eñemomba'e arapýre.
Ani reñeme'ẽ, ani nekangy,
Jepémo ro'y nderapy
Jepémo kyhyje ndesu'urasy,
Jepémo kuarahy oñemi ha yvytu okirirĩ,
Oĩgui gueterei tata ne ángape,
Oĩgui gueterei pytuhẽ nde kerayvotýpe
Ára pyahu he'iségui ñepyrũjey,
Ko'áĝa ha'égui pe aravoite.
Nereiméigui ne año ha che rohayhúgui…
Mario Benedetti niko heñóikuri Paso de los Toros, Takuarembo; Uruguay retãme, ára 14 jasyporundy ary 1920-pe; ha omanókuri Táva Montevideo, Uruguay retãme, ára 17 jasypo ary 2009-pe.
Táva Kapi'atã niko omoheñoiva'ekue Sãmbyhyhára Martín Ledesma de Balderrama ary 1640-pe, ára 2 jasykõime, Tupãsy La Candelaria árape; upéicharõ jepe, Mbo'ehára Esteban Antonio Romero, tembiasakuaahára kapi'atãygua, he'i ko táva omoheñoihague Pedro Lugo de Navarro, kóva ha'égui upérõ sãmbyhyhára ha ndaje upe arýpe Martín Ledesma de Balderrama oĩhaguére España-pe.
Taha'eha'eháicha, Kapi'atã niko oĩ umi ñane retã táva itujavéva apytépe.
Ñe'ẽ Kapiata ou mokõi ñe'ẽgui: “kapi'i” ha “atã”.
Ja'eporãtarõ, ñambohyapuva'erã “Kapi'i'atã”; ha'éva peteĩ ka'avo hetava'ekue ko táva oĩhame ha ijere rupi avei ha ichugui ojejapo avei typycha ha'éva Kapi'atãygua rembiapo teete.
Táva Kapi'atã oĩ Tetãpehẽ Central-pe.
Kapi'atã oñemboja'o peteĩ Tavaitépe orekóva 11 Jeikoha y 15 Tavapehẽ.
Ko távape oiko 250.000 tekove.
Kapi'atã yvy ojepyso 83 km2.
Kapi'atã rembe'ýpe oĩ pokõi táva: Luque, Aregua, Itaugua, J. Augusto Saldívar, Ypane, Ñemby ha San Lorenzo.
Kapi'atã Tavao oñemohenda Jeikoha San Roque-pe, tape Mcal. Estigarribia ha Mcal. López ári, Km 20.
Kapi'atãgui oiko táva ára 20 jasypa ary 1872-pe oñemoheñoirõguare Tavao Aty Peteĩha.
Ipahápe, ary 1968-pe ojehechakuaa ichupe tavaóramo ha upe guive oguereko táva motenondehára.
Peteĩ Pyharemarangatúpe Arareñóimboyvemi, peteĩ karai tujamioñepy'amongeta ha'eñomi, ovetã ykére, ikotykehápe; omaña kyhyje yvágare heko kirirĩ guasúva, ojajáiva, henyhẽva mbyjakuéragui, ha yvy ape katu ikirirĩ ha oñeañuã yvytu kangy piro'ýpe.
Ndaipóringo ko yvy ape ári peteĩ korasõ inandivéva imba'évagui ha peteĩ ánga ikatuva'erã oñembyasyve ichugui.
Tyvyty niko ojepe'áma ohóvo henonderãme; ha'e ohupytypotáma hembe'y ha ñemondýi reheve ohechakuaa hekove rapykuere henyhẽha opaichagua jejavygui; hete katu hasykatupaite ha hi'ánga hekotyaipa.
Póra ivaivaivévaicha ohasa iñakã rupi umi ára porãite imitãrusúrõguare: ku jasypo pyhareve jajai'asy itúva opoírõguare chugui oguata haĝua ha'eño ha ijehegui ko yvy ape ári, teko ha'e ne'irã oikuaaguasúva gueterei; upéicha avei, ku pa'ũ hekojetu'úva, ha'e, mitãrusu henyhẽva pukavy ha kerayvotyeta porãgui, opyrũrãngue tape hasyvéva, py'aguapy me'ẽha, tekokatu rape; oguatákuri ambuére henyhẽva tekojerovu ha jejavýgui; tape gua'u omyenyhẽtava heko vy'águi ha upevérõ pya'eterei ombosyryrýva chupe yvykua gotyo.
Peteĩ py'arasy ijapyra'ỹva ohapy pe karai tujami korasõ, omohasẽ chupe ha sapukái upe pyhare ikirirĩ'asývape: ¡Ikatúnga'ura'e ambojevy ára ha aikojey mitãrusúrõ!.
¡Oo, che Ru, chemoĩjeýna tapejoasahápe aiporavo haĝua ambue tape!.
Karai tujami py'arasy oñemondéva tasẽme oho ha okañy upe pyhare kirirĩguasúpe ha ndohupytýi ñembohovái.
Ndorekomo'ãvéima pa'ũ oiporavo haĝua…
Áĝakatu nde, che irũ, reime gueterei tapejoasaha renondépe.
Nde reiporavokuaa gueterei tape ikare'ỹva.
Aníke oiko ndehegui arapoty ijyvoty'ỹva… Aníke oiko ndehegui yvága imbyja'ỹva… Aníke oiko ndehegui tekove hekokatu'ỹva…
Ka'apukúpe, yma ymaite, oikova'ekue peteĩ mitã'i hérava Kalo'i itúva ha isy ndive.
Ha'ekuéra oikova'ekue peteĩ tapỹi chu'imíme ha imboriahu imboriahueterei hikuái.
Itúva oñembokokue ha yvy ome'ẽ chupe avati, kurapepẽ, manduvi, jety, mandi'o ha kumanda.
Opávo umíva ho'umiva'erã umi tembyremi ombyatyva'ekue ha heta jey ohasa hikuái ñembyahýi ndorekovéigui tembi'u.
Hamói he'imiva'erã Kalo'ípe omano rire ohechataha, Ñande Ru ndive, mba'éichapa ikatúne oipytyvõ chupekuéra osẽ haĝua mboriahúgui; ha péicha, peteĩ ára, tamói omano.
Ohasávo umi ára, tamói ojehechauka Kalo'ípe iképe ha he'i chupe: “Ejesareko, ama guasu oúva rire, pe jýi heñoihápe ha upépe rejuhúta mba'eta guasu peneipytyvõtava -peipuruporãrõ- peiko porã haĝua peikotevẽ'ỹre mba'eve”.
Ha añetehápe, Kalo'i ha itúva, ama guasu rire, ohókuri jýi heñoiha peve ha ojuhu peteĩ japepo henyhẽva itajúgui.
Pe mba'eta rupive ha'ekuéra ohupyty tekoporã ha avei oipytyvõ hapichakuéra oikotevẽvape.
Ha péicha oĝuahẽ ijapýpe Kalo'i rembihasakue, hamói ñepytyvõ rupive, ojuhuva'ekue mba'eta oĩva jýi heñoihápe…
José Hernández, héra pukuvéva José Rafael Hernández y Pueyrredón, heñóikuri ára 10 jasypateĩ ary 1834-pe, Táva Buenos Aires, Argentina retãme.
Itúva herava'ekue Rafael Hernández ha isýkatu Isabel de Pueyrredón.
Guarini, marandu'asãihára, ñe'ẽpapára ha teikuaihára Argentina-ygua, ojekuaavéva ohaihaguére Martín Fierro, aranduka ojehecharamovéva gaucho reko rehegua.
Hérape, ára 10 jasypateĩ jave -hi'arambotýpe- ojegueromandu'a Tavarandu Ára Argentina retãme.
Oikókuri chugui guarini oipysyrõnguévo Buenos Aires rekosãso, ary 1852 guive 1872 peve omba'apo mbarete marandu'asãihápe.
“Yvy hakuve jave”, he'íkuri Tetãpehẽnguéra natekotevẽiha oĩ Buenos Aires ruvicha poguýpe.
Ary 1857-pe ova ha oikókuri Paranáme ha upégui ova Corrientes, Rosario ha Montevideo-pe ha upéi ojevy Buenos Aires-pe.
Oĩjepékuri umi Federal ñorãirõ pahápe, omoakãva'ekue Ricardo López Jordán, ndaipu'akáiva'ekue hovaiguáre ha oguevi ary 1871-pe guaucho-kuéra oñeme'ẽhaguépe ha José Hernández katu oñemomombyry ha oho Brasil retãme.
Upe ñorairõ rire ha'e oipytyvõvékuri López Jordán-pe ha mbeguekatúpe ojeheja chugui.
Ojevývo Argentina-pe, ary 1872-pe, ombojoapy iñorairõ marandu'asãi rupive ha upérõ ohecha ára resa hembiapo tuichavéva, El Gaucho Martín Fierro.
Iñe'ẽpoty rupive omyasãimbaretékuri hemiandu ha pytyvõ gaucho-kuéra rayhupápe.
Upe hembiapo mbojoapypyre, La vuelta de Martín Fierro (1879), ijypykue ndive, oñembohete peteĩ ñe'ẽpoty añóme ha oñanduka tavaygua remimo'ã.
Uperiréma oike Tetãpehẽ Buenos Aires Amandajépe ha upépe heta mba'e porã ojapókuri.
José Hernández omanókuri ára 21 jasypa ary 1886-pe, Belgrano, Buenos Aires-pe.
Ka'a guasu hypy'ũvéva mbytépe, peteĩ pyhare, tataypýpe, tamói Guarani -oguapýva tata jerére opaite mitã'ikuéra hekohapegua ndive- ohenduka chupekuéra peteĩ mombe'upy omombe'úva guarini guasu Urunde rekovekue.
Guaranikuéra niko oguerekojepékuri heta tekoverechapyrã, guarini ha'evéva, hekoha motenondehára; ha ja'eporãtarõ, Urunde ha'eva'ekue umi rehegua.
Tamói Guarani omombe'úkuri mitãmimíme Urunde ha'ehague Uruguasu ñemoñare; Uruguasu niko peteĩ Guarani Rekoha Guasu Mburuvichakue; ko tekoha guasu oñemohendava'ekue Y Paraguay rembe'ýpe, Arasẽ Yvypehẽme.
Uruguasu niko ohekombo'ékuri ita'ýra Urundépe oiko haĝua ichugui peteĩ motenondehára guasu, iñe'ẽngatúva, iñarandúva, hekokatúva, omyengoviakuaátava ichupe -hi'aramano rire- tekoha guasu ñemotenondépe… ha añetehápe, upeichaite oikókuri.
Peteĩ ára, hetaitereirasa kuarahyresẽ ohecha rire, Uruguasu omano.
Tekoha tuichaháicha ombyasy pe karai guasu ñemano; ha'éniko heta ombovy'apavẽkuri opavavete oikóva guive upe tekohápe.
Ita'ýra Urunde niko ojapókuri ijapeporã, oñotỹkuri chupe maymaite ñemoirũ rupive ha upehague omyengoviákuri itúvape ha oiko ichugui upe tekoha guasu Mburuvicha.
Urunde ndopytái tapykuépe ha ombojoapyvékuri itúva remimo'ã.
Upeichahápe, ára ha ára, oñeha'ãkuri omboguata hetã tekojoja rape rupi, arandu rekávo, tekosã'ỹ moañetévo, oikuaaporãgui umíva ha'eha tembipuru oguerahátava chupekuéra tekokatu repére ohupyty peve Yvy Mara'ỹ.
Tekoha Guasu oiko tapiaite py'aguapýpe.
Péicha, kuña oñangareko aja tapỹi ha imembykuérare ha upekuévo ojapo aja tembi'u ha ijaorã karanda'ýgui; Urunde osẽmiva'erã heta kuimba'ekuéra ndive ohekávo hembi'urã: pira, eirete, yva, y ha jepe'a.
Pyharekue, vy'apavẽ oñemomba'e hesekuéra ha maymáva ohua'ĩ oñombyatývo opýpe -oñopehẽnguéicha- omomba'eguasúvo Ñande Rúpe, ñembo'e jeroky rupive.
Jepémo upéicha, sapy'apy'a, ojeitýjepi hi'arikuéra umi Pajagua ñaña, oikóva Y Paraguay mboypýri, Aragua Yvypehẽme.
Upéicha jave, Urunde ha iguarinikuéra ohechaukájepi ipy'aguasuha ha jetyvyro ijojahaỹva rupi akóinte omosẽmiva'erã Pajaguakuérape hekoha guasúgui ha omuñájepi chupekuéra, ygakuérape, Y Paraguay mboypýri peve.
Umi ñorairõ rire ojejapómiva'erã vy'arã'aty ndetuichapajepéva.
Oĩ he'íva ndaiporihavoi -Guaranikuéra apytépe- peteĩ Mburuvicha ojehecharamo ha ojehayhuvéva Urundégui, ha'éva peteĩ kuimba'e hekotuju'ỹva, imbarete, hatã, ijyvateporã ha hekoverosã añetetéva; are omotenondeva'ekue pe hekoha guasúpe.
Peteĩ ára, itujamímavo, Ñande Ru ohenói Urundépe ha hi'ãnga ojehekýi ñande apytégui ha oho Yvy Mara'ỹme, ha'éva upe tenda ohupytýva umi heko'aguyjéva.
Guarani Tekoha Guasu, tuicha temimbyasýre, oñotỹkuri hetekue peteĩ japepo neporãmbajepévape, Y Paraguay rembe'ýpe, ha omomaña hikuái chupe Aragua Yvypehẽ gotyo akóinte omondýi haĝua Pajaguakuérape, araka'eve ndaipu'akaiva'ekue hese.
Ñande Ru ohechakuaa Guarani Rekoha Guasuygua remiandu ha omoheñói upepete peteĩ yvyra pyahu, hekotuju'ỹva, hatã, ijyvateporã ha hekoverosã añetetéva; Guaranikuéra omboherava'ekue upe yvyrápe: Urunde'y, ohechakuaávo pe guarini guasúpe are omotenondeva'ekue chupekuéra.
Ko'áĝa peve Urunde'y ha'e yvyra ojehecharamo ha ojehayhúva ha kóva niko ha'e pe mombe'upy imandu'áva pe yvyra porãitére.
Ipahápe, tekotevẽ ñamyesakã pe ñe'ẽpehẽtai upeigua “y” he'iseha “yvyra térã ka'avo”, upévare omoirũjepi opavavete nunga yvyra rerakuérape (urunde-y, karanda-y, guapo-y, kurupa-y, jata-y, juasy-y, amba-y), ha he'õháme katu, pe “y” he'ise “ysyry” hetahápe peteĩchagua pira térã ambue mymba oikóva ýpe ha y jere rupi (suruvi-y, pirape-y, jatyta-y, akara-y, javevýi-y).
Opaite ko'ã téra niko aretereiguaréma; oĩmava'ekuevoi Colón oĝuahẽ mboyve Amérikape; ja'eporãsérõ, ary 1492 mboyve.
Ko mba'e ojehúkuri 1892-pe, añetegua, oñenohẽkuri peteĩ tekohaipyrégui.
Peteĩ karai orekóva 70 ary rupi ohohína peteĩ mba'yrúpe ha ijykére oguapy peteĩ mitãrusu mbo'ehaovusupegua temimbo'e omoñe'ẽva iñaranduka Tembikuaaty rehegua.
Karai avei omoñe'ẽ ohóvo peteĩ aranduka ijapehũva.
Mitãrusu ohechakuaákuri upe aranduka ha'eha Biblia ha ojepe'aha Marcos rembihaípe.
Mitãrusu ojoko pe tujami moñe'ẽ ha oporandu: -“Karai, ¿ndépiko reguerovia gueterei pe aranduka henyhẽva morangu ha ñemombe'úgui?”.
-“Aguerovia, hákatu kóvango ndaha'é ñemombe'urei aranduka, kóvango Tupã ñe'ẽ, térãpa ajavy”.
-“Héẽ, rejavy.
Chénteko ha'e nde remoñe'ẽva'erãha Arapy Rembiasakue ha upépe rehechakuaáta Revolución Francesa, ojehuva'ekue 100 ary rasamíma, ohechaukahague jeroviakatu vyroreiha.
Tapicha tavýnte oguerovia gueterei Tupã ojapohague yvóra 6 árape.
Ndéngo reñeha'ãva'erã reikuaamive mba'épa he'i umi tembikuaatyhára umi mba'ére”.
-“Ha… ¿umíva umi mba'épiko he'i umi tembikuaatyhára Biblia-pe ojehaívare?”, oporandu tujami.
-“Aguejýtagui ambue japytatahápe, nda'ijavéima chéve amyesakã haĝua ndéve.
Eme'ẽna chéve ne kuatia'atã'i ikatuhaĝuáicha amoĝuahẽ ndéve heta marandu ko mba'e rehegua”, ombohovái tujamí upe mitãrusúpe.
Upérõ tujami, mbeguekatumi, onohẽ ikuatia'atã'i ha ome'ẽ mitãrusúpe.
Kóva omoñe'ẽvo hese he'íva oñemondýi ha ñakãitýpe oho.
Kuatia'atã'íre he'i: Mbo'ehára Tembikuaajára Louis Pasteur, Tembikuaareka Renda Motenondehára, Francia Retã Mbo'ehaovusu.
“Michĩ jave tembikuaaty ñanemomombyry Tupãgui.
Heta jave, ñanemo'aĝui”.
Ko mombe'upy tujaite oñeha'ẽ ombohovái mba'eicharupípa Tupi oĩ Brasil-pe ha Guarani katu Paraguay retãme.
Mokõi joyke'y, Guarani ha Tupi oĝuahẽkuri ipehẽnguekuéra ndive Amérikape.
Heta oheka rire kuimba'e ha kuña ha'ekueraichagua, ohechakuaa hikuái ko yvy guasuetépe oĩha ñu, ka'aguy ha mymba ñarõ mante.
Heta oheka rire ha ndojuhúimarõ hapichakuerarã; upémarõ, omoheñói itavarã.
Umi táva rupi oiko heta ára teko marangatu ha mborayhu pa'ũme, oñondivepa, jekupytýpe.
Upéicha oikokuévo oñepyrũ hetave ha avei oikovaiñepyrũkuri ojoapytépe.
Ndaikatuvéima oiko hikuái peteĩ ñe'ẽme.
Peteĩ ára oñorairõmbaguasúkuri.
Upe mba'e ojehu mokõi kuña omendáva mokõi mburuvicháre, oipotágui imba'erã peteĩ gua'a oikova hogakuéra jerére.
Upémarõ umi mokõi mburuvicha ohechakuaa upe ñorairõ guasúpe ojojukapataha hikuái; upévare oñemomombyry ñepyrũ upe ára guive.
Tyke'ýra, ha'éva Tupi, opyta Brasilpe, oikohapevoi; ha tyvýra, hérava Guarani, oúkuri ipehẽnguekuéra ndive, Ñemby gotyo, Paraguay retã ha ijerére.
Ohasávo Tupãsy Ka'akupe ára opavave oñembosako'íma oguero'ayvu haĝua pe vy'a tuichavéva, cristiano rekópe, ha'éva Arareñói térã Tupãra'y Arareñói gueromandu'a.
Añetehápe, ko yvóra tuichakue javeve, 24 jasypakõi ha'e Pyharemarangatu ha 25 jasypakõi katu Arareñói.
Mokõive, peteĩme, ha'e py'amongeta, ñyrõ ha mborayhu ára.
Arareñói niko peteĩ pa'u opavave jaguerekóva ñambopyahu haĝua ñande rekove; ñamyatyrõ haĝua ñande rape ha jaguero'ayvu haĝua teko.
Upe árape tekotevẽ ñamboyke ñeko'õi ha ñaña.
Ndaipóri mba'e iporãvéva upe pyharépe jahechárõ opavavépe oñoañuãvo mbarete porã ha upe jave jahejávo Tupãra'ýpe heñoijey ñandepype.
Oikembaretéma ñande jepokuaápe mymbakeha apo, jagueromandu'a haĝua Tupãra'y Arareñói.
Oĩ ojapóva 15 jasypakõime; ambue katu ojapo ára 20 ha oĩ avei ojepóva upe Pyharemarangatu árape.
Ko jepokuaa niko omoheñoi'ypýkuri Francisco de Asís Marangatu, sa'ary'aty XIII Kirito rireguápe ha upégui herakuãva'ekue oparupiete; ojegueromandu'a haĝua, ta'ãngamimi rupive, Hesu arareñói -ojapo 2.000 ary- peteĩ mymbakeha mboriahumíme, amoite Belén-me, ha oĩháme ijerére Maria ha Hose; avei, mymbamimi (vaka, ovecha, chavurro ha kupyju) ha ovechañangarekohára; ha umívape, upe rire, omoirũkuri Tupãra'y jehechakuaápe umi Mbohapy Karai Mba'ekuaa, oĝuahẽva'ekue upépe peteĩ mbyja ñesãmbyhy rupive.
Oñepyrũvo, jasypakõi henyhẽmavoi opaichagua temitýgui: sandia, merõ, avakachi, úva; upéicha avei, hetéva avatiky; ha Paraguáy tuichakue javeve henyhẽ mbokaja poty ryakuã asyetévagui.
Ko'aĝaite peve ñande rapicha okaraygua osẽ oheka ha oikytĩ ka'avove'i rakãmimi, okakuaáva oparupiete.
Ka'avove'i rakãmimi ojegueru ha ojekutujereva'erã, ojejapóvo heseve peteĩ tapỹi'i, ojoguáva upe mymbakeha, Hesu heñoihaguépe; ha ipype oñemohenda vy'apópe umi ta'ãngamimi ojejapóva ñay'ũgui: Hesu, Maria Marangatu, Hose Marangatu, Gabriel Tupãremimbou, pykasu, mbyja, ovachañangarekohára ha umi mymbamimi: vaka, ovecha, chavurro, kupyju; ha upéicha avei, umi ojehecharamovéva ha oñeha'ãrõvéva ha'éva umi Mbohapy Karai Mba'ekuaa.
Temikuave'ẽrõ oñemoĩ avei pe mymbakeha jerére: mbokaja poty, sandia, merõ, avakachi, narã, pakova ha ambuéva.
Ka'arupytũ jave katu oñemyendyva'erã peteĩ tataindy ojegueromandu'ávo Hesúpe, ha'éva tesape ha tekove.
Pyharemarangatu árape, pehẽnguekuéra ijatypaite ituvakuéra rógape.
Umi okarayguáva ha oikóva ambue ñane retã táva rupi térã oikóva ambue tetãme, ojevypaite hógape ikatuhaĝuáicha ohasa oñondivepa Pyharemarangatu ha Arareñói.
Tatakuápe oñembojy umi tembi'u hevéva ha ñanemba'etéva, umíva apytépe: kure, ryguasu, vaka ro'o ha ovecha.
Upe tatakuágui osẽ avei hyakuã asýva sópa paraguái ha chipa guasu.
Peteĩ japepo guasúpe katu oñembopupu mandi'o.
Upéicha avei, ojejapo pe mba'erykue hérava keleriko, oñembojehe'ávo opaichagua yva: manasána, narã, avakachi ha úva.
Peteĩ kambuchi renyhẽte kelerikógui oñemoĩ pe mymbakeha ykére ojeitykua haĝua -peteĩ kaguápe- opavave oñembojávape ohecha haĝua pe mymbakeha.
Ka'arupytũvo, mitã ha mitãrusumimi ojahu ha ipotĩ'asýma, oñemoapesýi ha omoĩ ijao pyahu.
Ha'ekuéra oho opavave hogaykereguápe, ohechávo pe mymbakeha.
Upépe ogajarakuéra omomaitei, ombohasa ha omboguapy chupekuéra pe mymbakeha renondépe.
Ogajarakuéra ogueropojái chupekuéra sópa ha keleriko; ha ohokuetévo hikuái ome'ẽ chupekuéra mba'ehe'ẽmimi.
Upe jave katuete umi ouva'ekue ohecha mymbakeha, he'íva'erã “Iporãitépa nde pesebre”.
Pyharévoma ha pyharepyte peve; ja'eporãsérõ Arareñói meve oñehendu ñembokapu: mba'ekapuha guasu, mba'ekapuha'i ha mbokavícho; upéicha avei, mitãmimi omyendy mbyja'ikuéra.
Upe rire, pyharepytepotávo térã pyharepytete jave, oñepehẽnguéva oguapypaite mesa jerere, oñembo'apéva ao po'ípe, okarupyharévo; omoĝuahẽvo ijapýpe Pyharemarangatu ha omomaiteívo Arareñói, ohenduhápe opaichagua arareñói mba'epu'i ha purahéi.
Pyharepyte oĝuahẽvo, mbokapupara pa'ũme, ñeañuã hatãva rupi, ñehetũ ha tesaýpe, opavave oñomomaitei, he'ívo ojupe VY'APAVẼ TUPÃRA'Y ARAREÑÓIRE.
Ipahápe, opavave oñemboja mymbakeha renondépe ha oñembo'e omomorãvo Tupãra'y Arareñói.
Peteĩ kuimba'e omano ha oñandu Ñande Ru ouha ipiári peteĩ mba'eryru ipópe.
Ñande Ru he'i chupe: “Néi che ra'y jahamava'erã”.
Kuimba'emi oporandu py'atytýipe: “Áĝamapiko. Pya'etépa.
Hetaite mba'e niko ajaposevékuri…”
-“Che avéniko ambyasy jepémo upéicha rehómava'erã.”
-“Mba'éiko regueru pe mba'eryrúpe”, oporandu kuimba'e.
Ha Ñande Ru ombohovái: “Ne rembipurukuéra…”
-“Che rembipurukuéra piko. Reguerúpiko che mba'éva guive, che ao, che viru”
Ñande Ru ombohovái: “Umíva niko nanemba'éi, yvy mba'e niko umíva.”
-“Reguerúpa che remimandu'akuéra.”
-“Umíva niko nanemba'éi, umíva niko ára mba'e.”
-“Reguerúpa che rekomba'erepy.”
-“Umíva niko nanemba'éi, umíva niko tembiasa mba'e.”
-“Reguerúpa che angirũ ha che pehẽnguekuérape.”
-“Mba'erãpa rombotavýta, ha'ekuéra niko nanemba'éi, ha'ekuéra niko tape mba'e.”
-“Reguerúpa che rembireko ha che ñemoñarekuérape.”
-“Ha'ekuéra niko nanemba'éi, ha'ekuéra niko ne korasõ mba'e.”
-“Reguerúpa che rete.”
-“Araka'eve niko nanemba'éi, upéva niko yvytimbo rehegua.”
-“Upéicharõpiko regueru che ã.”
-“Nahániri, upéva chemba'e.”
Upémarõ kuimba'emi henyhẽva kyhyjégui, ohekýi Ñande Rúgui pe mba'eryru ha omañávo hyepýpe ojuhu nandiha…
Tesay kukúipe kuimba'e osẽ he'i: “Araka'evepiko ndarekoivoíkuri mba'eve.”
-“Upeichaite, peteĩteĩ ha opaite mba'e rehasava'ekue nde rekovépe, nemba'ékuri.
Tekove niko peteĩ tesapirĩnte… Upévare, ikatu aja, eñeha'ãva'erã nde rekokatu ikatuha peve.
Ani mba'eve -nde eréva nemba'eha- ndejoko.
Ko'aĝa reikova'erã.
Eikóke ha emoingovéke nde rekove.
Ha ani nderesarái nevy'apavẽva'erãha, upéva añoite pe añeteguáva.
Umi ne rembipuru ha opaite ambue mba'e reñeha'ãva'ekuére opytáta ko'ápe.
Mba'evete ndereguerahamo'ãi ko'águi.
Emomba'eguasu umi nemomba'eguasúvape ha ani rejesareko umi nanderechakuaáivape.
Guaranikuéra niko he'íva ñande ndaha'éi ápe ĝuarã, upévare yvy ndaijárai, mymba ndaijárai, ka'avo ndaijárai.
Ñande jahasánte ko'a rupi.
Nañambyatýiva'erã mba'eve, ndajaguerahamo'ãigui mba'eve ko'águi.
Jaju ñanderekokatu haĝua.
Jajuhaguéicha jahajeýta.
Opytáta ñande rete ha ojehe'ajeýta yvýra ha ñane ã ojehekýita oho haĝua Yvy Mara'ỹme.
Eipurukuaáke opaite aravo'ive nde rekopegua, upevamínte ha'éva upe reguerahátava rohokuévo ko yvy ape árigui.
Ñamoñepyrũ peteĩ ary pyahu ha opavavévante jaipota oiko kóvagui pe ary iporãveva opavavetéva apytépe.
Ary pyahu niko ñanepy'ara'ã ha upekuévo ha'e avei peteĩ pa'ũ kakuaa ha ipyahúva jaipykúi haĝua tekoporãve rape ha ñamoañete haĝua maymave ñande kerayvoty.
Ñañepyrũkuaa ko guata pyahu karai guasu Pablo Neruda remiandu rupive.
Ani rekaguai ndejehe.
Ani rejahéi avavére ndentevoi ha'égui upe reje'apóva.
Reje'apo haĝua tekotevẽ ndevoi reñemoneĩ ndejupe.
Rehechakuaávo rejavyhague reñepyrũjey'arã reguata remyatyrõ rire ne rembiapo vai.
Ava reko porã niko heñóiva mba'evai tanimbukuégui.
Ani rekaguai nde rekoha térã nde jerére oikóvare, heta oĩ upérupi ne rendaguetépe oñakarapu'ãva'ekue.
Tekokatu térã tekomarã heñói ndénte reipotágui ha ne korasõ omoneígui.
Opa mba'e vai rehasávagui rejapova'erã peteĩ tembipuru nepytyvõkuaáva ñorairõháme.
Ani reñembyasy ne mboriahu, ne'año térã nandepo'áihaguére, embohovakéke umívape ha upekuévo rehechakuaáta umi mba'e ouha ne rembiapokuégui ha umíva rehe reñemotenondeva'erãha.
Ani ndepy'arõ nendivevoi, ha ani rembohasa ambue akã ári mba'e ndéve ojehúva, ejehechakuaa ko'áĝa ỹramo reñembotavýta ku mitã oñembotavyháicha ijupe.
Opaite ára niko iporã reñepyrũjey haĝua ha ndaipori pa'ũ, peteĩmínte jepe, ere haĝua nderehupytymo'ãiha ne rembipota.
Anive reñembotavy ndejupe, nde ha'e opa mba'e ypy, ndepypentevoi heñói umi ne rembipota, ne mba'embyasy, nde py'amirĩ.
Añetehápe, ndentevoi upe rejekuaaporã'ỹva ndejupe, upe hekokatu'ỹva, ndentevoi, avave ndaikatúi ojapo umi mba'e nderérape.
Aníke nderesarái, opaite mba'e ojehúva ndéve ko'áĝa heñói nde reko ymavépe; ha upéicha avei, ne renonderã oñemopyenda nde reko ko'aĝaguápe.
Arandu rekávo tekotevẽ rejesareko umi imbaretévare, umi ikatupyrývare, eha'ã umi ipy'aguasúvape, umi ipyapývape, umi akóinte itenondevévape, umi heko'apysẽva'ekue opaite mba'erasýgui.
Ani rejepy'apyeterei umi ne apañuãire, emombareteve uvei ne rembiapo ha rehechakuaáta mba'éichapa umi apañuãi oguéta ijehegui.
Akóinte nereñoijeyva'erã opaite mba'erasy rehasava'ekuégui ha emombaretévo jerovia ndejehe remokechẽta taha'eha'éva mba'evaípe.
Emaña ndejehe ha embohysýi umi mba'e nemombaretéva: nde rekopu'aka, ne rembipota ha ne py'akangy reikuaa porã haĝua mávapa nde.
Nemandu'ava'erã ndepype oĩha pu'aka ijojaha'ỹva opaite mba'e apoharã; reikuaaporãvo nde rekosãsoha ha ikatuha ndepu'aka opaite mba'ére, nde ndaha'emo'ãvéima po'a rembipuru nde ha'égui nde rekove renonderã jára.
Ha avave ndaikatúi nemyengovia nde rekove renonderã apópe.
Epu'ã ha ejesareko yvytyrusúre ha nepytuhẽke arasẽ pýri, nde ha'égui tekove mbarete pytu.
Upévare, epáy, eguata, eñorairõ ha katuete netenondéta ko arapýpe.
Ani rejeko po'áre, péva akóinte oĩgui umi ipy'amirĩva rekopýpe.
Haimete mbohapy sua ary rasami, ava ypykue oguata ñembo'yhápe jepérõ oikokuaa yvyra rakãre ka'ikuéraicha, péicha he'i peteĩ tembiapo omyasãiva kuatihaipyre “Science” Estados Unidos-gua.
Mokõi ati'ykãngue oñeñongatuporãitereíva, ava'i ypykue mba'e, Lucy joguaha, ha'éva ava ypykue oguatáva ipýre, itujavéva, ko'áĝa peve ojekuaáva, orekóva 3,5 sua ary; omyesakã ko tekove oikohague gueterei yvyrakuéra ru'ãre, péicha he'i tembikuaareka.
Umi mokõi ati'ykãngue ha'éva peteĩ mitãkuña'i australopithecus afarensis mba'e, Lucy rehegua, ko'áĝa ae ohechauka porã umi ava'i rete okakuaahaguevoi oiko haĝua yvyráre.
Peteĩva retekue umíva rehegua oikova'ekue 3,3 sua ary, oñembohérava “Selam”, ojejuhúkuri ary 2000-pe, Etiopía retãme.
“Australopithecus -Lucy ha'éva tenondere umíva apytépe, ojejuhuva'ekue ary 1974-pe, Etiopía-pe- oguatavavoíntepa mokõive ipýre térãpa oiko jave yvyráre ombokatupyryvékuri hete, niko peteĩ myangekói orekómava 30 ary rasami”, he'i David Green, mbo'ehára tekoveymakuaaty rehegua Midwestern Mbo'ehaovusúpe, opytáva Illinois-pe ha ha'éva tembikuaarekahára ojepytasombaretevéva ko tembiapópe.
Ko'ã ati'ykãngue itapýpe opytáva ohechauka ko'ã tekove, jepémo oguatáma mokõive ipýre, oikohague gueterei hikuái -ápe ha pépe- yvyrakuéra rakãre”, ombojoapy.
Ojupi hikuái yvyráre ojehekýi haĝua ambue mymba ñarõgui térã tembi'u piári”, omyesakã.
“Ñambohovake jave pe mitãkuña'i australopithecus ati'ykãngue peteĩva ñande reheguávare, jahechakuaa pe tete jepokuaa ojoguaveha ka'ikuéra rete jepokuaápe”, omyesakã.
Australophitecus Afarensis ha'ehína tekove pyahu avakuéra apytépe, ojoavýva imboyveguágui.
Heta tetãme, ára 14 jasykõi jave, ojegueromandu'a OJOHAYHÚVA ÁRA, avei oñembohérava MBORAYHU ÁRA.
Tekove ñaimemíva guive ko yvórape niko japorohayhu ha jahechauka upe mba'e guasuete heta hendáicha: kunu'ũ, ñehetũ, tesay, pukavy, popyhy, añuã, purahéi, ñe'ẽpoty térã jopói rupive.
Mborayhu niko ñañandu.
Ha'e ñande'aho'i jave niko ñaimo'ãvoi ñane korasõ opepe hatãve ha pya'evéva; upéicha avei, ñanderoryve ha ñandepireporãve.
Ndaiporichéne mba'e iporãvéva mborayhu jehechaukágui.
Ñepyrũrãme jahayhu ñande sy ha ñande rúpe, upéi ñane angirũmimíme ha tenondeve gotyo jaheka ha jajuhu peteĩ mborayhu jára ha hendive ñambojoaju ñande rekove ikatúramo ñamano meve.
Upéicha avei 14 jasykõi ojegueromandu'a Valentín Marangatu ára, oikova'ekue Roma-pe, ary 300 rasami rupi, Hesukirito rire.
Avarepavẽ Gelasio I, Kirito Tupão motenondehára, ndaje upe omoñepyrũva'ekue pe arete Valentín rérape ary 498-pe ha upe guive ojejapójepi pe vy'aguasu hérape.
Valentín ndaje omomendámi ñemiháme umi ojohayhúvape; Claudio II, Roma myakãhára uperõgua, ndoipotavéikuri oiko ñemenda.
Valentín ojejukákuri peteĩ ára 14 jasykõi, opytáva -upe guive- ojohayhúva árarõ.
Oĩ avei he'íva kóva ha'eha mborayhu jasy guyrakuéra oñemoñavégui ko jasýpe.
Ára 23 jasykõi ary 1905-pe heñóikuri Estados Unidos retãme, ojapóma 100 ary rasami, pe aty jekupytyguigua tuichavéva ko yvy ape ári, noĩriva tetã poguýpe, noporomboykéiva sa'y térã jeroviakatúre,ha'éva ROTARY CLUB.
Ko atyha guasuete omoheñoiva'ekue peteĩ mitãrusu tekomo'ãhára hesapysóva, Wisconsin-ygua, hérava Paul Percy Harris; ha'e ha mbohapy iñangirũ omoañetékuri peteĩ ára 23 jasykõi ary 1905-pe, táva Chicago-pe, peteĩ atyha tuicha ojoavýva umi ambuégui.
Ko ha'ekuéra omoheñóiva niko ndaha'éi tetemongu'erã atyha añónte, ndaha'ei avano'õrã atyha añónte, ndaha'éi ñepytyvõrã atyha añónte, kóva niko ha'ehína atyha peteĩha jekupytyguigua ko yvórape.
Upépe ijákuri iñepyrũhá guive mba'apohára katupyry ha kuimba'e omba'apóva opaichagua mba'erepy ñemúme, hekopotĩva, ohechakuaáva hapicha remikotevẽ ha akóinte itenondevéva hekohápe.
Uperiremínte, upe atyha oñepyrũva Chicago-pe okakuaave ha upéicha rupi oñemoheñói heta atyha heseguaite ambue táva Estados Unidos-guápe ha ary 1911-pe oñemoheñói peteĩ atyha Rotary rehegua ambue tetãme; Táva Winnipeg, Canadá retãme.
Upéi Rotary okakuaave ha oñemyasãi atyha hesegua Inglaterra, Irlanda ha Escocia-pe.
Pya'etereíniko okakuaa Rotary ñemongu'e ko yvórape ha ijapoharépe jepe ohesarea.
Oparupirei oñemopu'ã Rotary atyha ha peichahápe herakuã mbarete ko yvorapýpe ha ary 1918-pe Rotary oĝuahẽ Río de la Plata-pe ha upevakuére oñemoheñói Rotary Atyha peteĩha Sudamérica-pe, ha'éva Rotary Atyha Montevideo-gua.
Upéi, Buenos Aires (1920), Río de Janeiro (1923), ha Santiago de Chile (1925).
Ára 28 jasypateĩ ary 1927-pe peteĩ aty oĩháme tekove joheipyre tava guasu Paraguaygua, omoheñóikuri Rotary Atyha Paraguaýgua, ha'éva Rotary Atyha peteĩha Paraguay retãme.
Umi imopu'ãhare apytépe jajuhukuaa karai Zoilo Díaz Escobar, ha'eva'ekue imotenondehára peteĩha, Quinto Censi, Manfredo Russo, Teodoro Malbrane, Rogelio Livieres, Eliseo Da Rosa, Manuel Ferreira, Hipólito Sánchez, José Rodríguez Alcalá, Tomás Osuna, Máximo Croskey, Víctor Abente Haedo ha ambue.
Rotary Atyha Táva Paraguay rire oñemopu'ãkuri Villarrica (1929), Concepción (1939), Encarnación (1940), ha ambuéva; ko'aĝaite jaguereko 21 Rotary Atyha Paraguay retãme.
Rotary niko peteĩ atyha ono'õ háme tekove poravopyre omba'apóva mba'erepy ñemúme, mba'apohára katupyry ko yvoragua, ojoajupáva hikuái omoañete haĝua opaichagua jekupytyrã, omyasãi haĝua tekopotĩ mba'erepy ñemúme ha ambue tembiapópe ha oipytyvõ haĝua tapicha jehechakuaápe ha py'aguapy ñemombaretépe, ko yvy ape ári.
Rotary-pe ijaty kuimba'e ha kuña ipire morotĩ, sa'yju térã hũva, ijeroviakatujoavýva ha isa'y opaichaguáva, ojohayhu, ojohecharamo ha omba'apóva hikuái tekoayhu, tekojoja ha tekopeteĩme.
Pe irũ reko ha tekoayhu heñoiva ijapytepekuéra ha'e pe omombaretéva chupekuéra oipytyvõ haĝua ambue oikotevẽvape opaichagua tembiapo rupive, ha'ekuéra ojapóva peteĩteĩ, mba'apoháraicha ha ohechakuaávo hekohápe.
Iñepyrũha guive Rotary oñeha'ãkuri ohupyty pe jeiko peteĩ ñe'ẽme ha py'amarangatúpe opaite tetã rupi ha upevarã omombarete pe ñomongeta ha oheka mba'éichapa ikatu oñembogue opaichagua ñeko'õi.
“EME'Ẽ NDEJEHEGUI EJEPY'APY MBOYVE NDEJEHE”, ha'ehína ñe'ẽporavopyre oisãmbyhýva Rotariokuérape ymaite guive ko'aĝaite peve.
Rotary-pe ijaty 1.200.000 rasami kuimba'e ha kuña (ijañepyrũva Rotary atyhápe ary 1986 guive), omba'apóva 166 tetãme oñeha'ãva hikuái omombarete jekupyty reko taha'eha'éva mba'erepyñemurã hekopotĩvape.
Rotary Atyha rupive niko ohasajepe heteitereí tapicha iñarandu ha ikatupyrýva ha hekove opytáva mandu'arã, péicha: Karai Winston Churchill, Michel Debré, Walt Disney, Thomas Alba Edison, John F. Kennedy, Thomas Mann, el Príncipe Reiniero de Mónaco, Franklin D. Roosvelt, Albert Schweitzer, Margaret Tatcher, Neil Amstrong, Fernando Belaunde Terry, Franz Lehard ha hetave.
Aranduka “Un Siglo de Servicio”-pe -oñonohẽva'ekue, ary 2005-pe, oñemomorãrõguare Rotary sa ary- oñemyasãi 100 Rotario poravopyre ko yvy ape arigua rekovekue ha umíva apytépe jajuhukua mokõi rotario ñane retãyguáva, ha'éva: Eusebio Ayala ha Raúl Sapena Pastor.
Ko mba'e ñanembovy'ava'erã opavavépe.
Hera tee niko Víctor Marie Hugo, heñóikuri ára 26 jasykõi ary 1802-pe, Besanzón, Francia retãme.
Itúva herava'ekue Joseph Leopold Sigisbert Hugo ha isýkatu Sophie Trebuchet.
Imitãme Víctor oikókuri París-pe ha upéicha avei Madrid ha Napoles-pe.
Upéi, isy oheja itúvape ha oikókuri Víctor Lahorie ndive, imborayhujára pyahu.
Imitãrusúpe, ary 1815 rupi, Víctor Hugo ohaiñepyrũkuri iñe'ẽpoty ypykue (Francés ñe'ẽpoty ryru).
Oñehekombo'e ijehegui, isy ha ijoyke'ykuéra oha'ã hikuái umi hembiapokue.
Oje'e hese oĩha umi haihára ikatupyryvéva apytépe francés ñe'ẽme.
Víctor Hugo rembiapokue apytépe jajuhukuaa opaichagua haipyre, polítikaguigua ñe'ẽsyry jepe.
Ñe'ẽpapára, ñoha'ãngahaihára ohechakuaa ha oñandupypukúva hetãygua remikotevẽ.
Umi hembiapo ombopyahu Francia ñe'ẽporãhaipyre.
Oikohague rupi oipysyrómbaretékuri hemiandu ha upe mba'ére oñemosẽva'ekue hetãgui haimete mokõipa ary (1852 – 1870).
Umi hembiapokue ojekuaavéva apytépe oĩ “Odas y Baladas (1826)”, “Nuestra Señora de París (1831)”, “Las hojas de otoño (1832)”, “Los castigos (1853)”, “Las contemplaciones (1856)”, “La leyenda de los siglos (1859 ha 1877)” ha “Los miserables (1862)”.
Víctor Hugo omanókuri Táva París-pe, ára 22 jasypo ary 1885-pe.
Oñeñotỹkuri Panteón de París-pe, ára 1 jasypoteĩ ary 1885-pe ha upérõ omoirũpahákuri chupe mokõi sua tapicha ohechakuaa ha omomba'eguasúva hekove.
Kuimba'e niko Tupã remimoĩngue tuichavéva, kuña katu temimo'ã imarangatuvéva.
Tupã niko ojapókuri kuimba'épe peteĩ apykaruvicha; ha kuñáme katu peteĩ tendakatu, apykaruvicha ombotuicha, tendakatu omomarangatu.
Kuimba'e niko apytu'ũ, kuña katu ñe'ã, apytu'ũme heñói tesape, ñe'ãme, mborayhu; tesape omoñemoña; mborayhu, oporomoingovejey.
Kuimba'e niko tekovepaje; kuña katu tupãremimbou, tekovepaje ijapyra'ỹ; tupãremimbou mba'ekuaaporã'ỹ.
Kuimba'e py'ara'ã niko verapy guasu; kuña py'ara'ã katu, tekokatu paha; verapy oñanduka py'aguasu, tekokatu oñanduka Tupã pytu.
Kuimba'e niko oguereko pokatu; kuña katu oñembojeroviave, pokatu he'ise pu'aka, ñembojeroviave he'ise teko'ajete.
Kuimba'e niko imbarete iñakãngeta rupive, kuña katu imbareteve hesay rupi, akãngeta ome'ẽ jerovia, tesay opoko ñane korasõ sãre.
Kuimba'e niko ipy'aguasueterei; kuña katu ohasakuaa opaite jejahéire, py'aguasu ñanemongakuaa, jejahéi ñanemoambuekatu.
Kuimba'e niko tekovoña, kuña katu ñe'ẽngatu; tekovoña omyatyrõ, ñe'ẽngatu ohupytyka aguyje.
Kuimba'e niko opy; kuña katu, tupãrenda; opýpe jajechauka, Tupã renondépe, ñañesũ.
Kuimba'e niko oñepy'amongeta, kuña katu ikerayvoty, py'amongeta he'ise jarekoha akãrupa, kerayvoty he'ise jarekoha temirendy ñane akã jerére.
Kuimba'e niko peteĩ para, kuña katu yrupa; para oguereko itaveratĩ ñanembojurujáiva, yrupa oguereko ñe'ẽpoty ñanemboresahóva.
Kuimba'e niko peteĩ taguato ovevéva, kuña katu masakaragua'i opurahéiva, veve rupive ñañemomba'e arapýre, purahéi rupive ñañemomba'e angamimíre.
Kuimba'e niko oguereko tesapeha, ha'éva tekopytee; kuña katu oguereko mbyja, ha'éva temira'ãrõ; tesapeha oporosãmbyhy, temira'ãrõ oporopysyrõ.
Ipahápe, kuimba'e niko oñembo'y yvóra opahápe, kuña katu, yvága oñepyrũháme.
Y sólo le respondió la noche con los vagos sollozos de la selva… Upe jasyapy pyhare py'aguapy aja, Mburuvichapavẽ ojesareko iguarinikuérare.
Ku ta'ãnga hesakãporã'ỹvaicha ojehecha hetemimi, ojehe'áva pytũmby heko vy'a'ỹva ha ikangývare, ka'aguy ryapu pa'ũme, omanombeguekatuhápe ohóvo tekove ha opa mba'e.
-¡Guarini 14-ygua!
– he'i Mburuvichapavẽ- ¡Irundy guata tenonde gotyo!
Ha itenonde papo kuimba'e, haime ijao'ỹva, imboka ijyva ári, oñakãrupíva.
Karai ñorairõhára ojesareko hesekuéra sapy'ami, ha upéi ñe'ẽ pyrusúpe he'i: -¡Guarini 43-ygua, peñembosako'i!
Irundy guarini ojehechauka ichupe.
Ndaiporivéima ambue.
Umi irundysa upe atyrusuguigua ndaiporivéima osapymijoáma hikuái umi karugua kirirĩ apyra'ỹva ruguáre, táva ho'apáva guy rupi, yvykua guarini ojo'ova'ekue pa'ũ rupi.
Umi irundy kuimba'e iñapysẽ, pyhare aho'ípe, ñembo'yhápe, tovasýpe, jepytasópe.
-¡Guarani 46-ygua!- ombojoapy Mburuvichapavẽ.
Ha peteĩ ta'ãnga iñipytũvante oñemotenonde.
Peteĩ mba'e kakuaa oñemyatymói hi'ári.
Upe kuimba'e oguereko ñane retã poyvi.
-¡Guarini 40-ygua, peẽháma!- osapukái upe karai ha'éva heta tava ruvicha.
Pe hogasapy'agua ikuapáva renonde guive, Mburuvichapavẽ ojesareko iguarini atyrusupavẽ rembyremíre.
Ipytyvõhára, kirirĩháme, oñemo'aĝui, oja'ỹre hese.
Mombyry'imi guive, yvyrakuéra pa'ũme, namombyrýiva upégui, peteĩ guyra pyharegua ohenduka ipurahéi ryapu he'ẽ asýva.
Upe kuimba'e oma'ẽ ijehe upe jave, ñembo'yhápe, Tembiasakue renondépe, upe pyharépe, oguerúva hendive mba'e ojejokokuaa'ỹva, tesakã para para aja omombe'úva ko'ẽti oñembojaha mbeguekatúpe, ohenonde'ávo ára pyahu oguerúva, hesakã rupive, yvága pukavýpe ha pytuhẽ vy'a reheve; mano ravi'u rasyete, py'aropu ñehundi paha rehegua ha akãnga'u ijapyra'ỹva je'a ivaivéva oiko jave.
Mburuvichapavẽ ángape ohapy umi ipy'aguasukue, hemiroyrõ ha hemira'ãrõ'ỹ.
Iñakã rupi ohasa opaite ñeha'ã ojapova'ekue, upe ñemotenonde hekomarãva'ekue, upe jepytaso guasuete ojapova'ekue ñu, yvyty ha ka'aguýre.
Upe aravópe nahembyvéima chupe guarini, mboka ha mbokapuharusu.
Umi ijatyrusu niko kanguekuereíntema ha ndaikavajúi, naimbokapukúi ha umi iguarinikuéra okeparei oñembo'yhápe umi yvyrakua ykére ojekutúva yvýre, heta umíva apytépe ndoguerekovéimava kuarepotĩhũ ijapýrare ha ndoguerekovéimava ñane retã poyvi, umíva opytágui umi tajasu ñande'aho'íva pyti'áre ha yvytu po arygua ombochalaipáva ha ama ombotujupáva.
Hetãyguágui hembýva niko peteĩ aty hete jekuaa'ỹva, peteĩ táva imeĝuambaitéva, okéva teko'asy pohéipe, upépe, mba'yrumýi oñembyaipáva pa'ũme, ysapy ro'ysã asyete guýpe.
Ha tetekuéra opytu'úva ñana karape ha hu'ũva ári oñeñandu ohasárõ yvytu peju, pyharegua, vaicha oporohavi'úva ohasávo.
–Tujutĩ, Estero Bellaco, Kurupa'yty…- imandu'a karai ñorairõhára.
Upéicha ohecha ha'e umi mba'e ohasava'ekue, kuehe ha kuehevégui hi'aĝuivéva, pysyrõ pytu ogue'ỹvaguigua, ndaikatúi ombogue hovágui pe heko pochy guasuete, pe jehasa porã ha jehasa vai ojopyruva'ekue ha upéicha avei opaite po'a'ỹ, ho'áva hikuái ijati'y ári ku yvytyrusu pohyikue ojeityramoguáicha hi'ári.
Ha pe tetãita ruvicha, ipehẽnguevoi ojaheipaháva hese, omongora jetu'úva hikuái chupe; pe tavaita rendota hapépe oguerekóva hetaiterei hetãygua oñesũva henondépe ohayhúgui chupe, ku Tupã ohasaramoguáicha henonde rupi; pe ñorãirohára ikysepukúpe, tuguýpe, yvagapýpe ohaítava peteĩ mba'e rechapyrã; oñemboguapýtava ipy'aguasúva purahéipe, iñe'ẽpujojáva; añetehápe, upe jave, ha'e oñeñandu tuvichárõ oñandúgui ipype oñemopeteĩha hetã.
Ha hetãygua guata pukuete ohasa avei iñakãre.
Tape henyhẽva vy'a'ỹ ha yvytĩmbógui, oguatahague rupi, ára upe mboyveguápe, pe tysýi pukuete hova pore'ỹva ha ijehasa'asyetéva, oku'éva mbegue kane'õ kuarahy aku pytu guýpe, guata ohóva py'aropu, po'a'ỹ ha mano rapére.
Peva niko va'ekue peteĩ guata puku ha hekorasýva hetavehápe tekove ra'ãnga morotĩmimi, ku morotĩ ao sorokuemiguigua ombo'aóva to'o ijaku'ipáva vare'águi, ku morotí manoguigua ojehecháva maymáva rováre ojukambeguekatúva mitãrusu reko re'ẽ asýva ha orekóva yvoty pytã pyahu pytu; mitãrusu rova morotĩ ha'éva jehasa asy rapykuere; ku morotĩ mitãmimi omanova'ekue itúva jyva ári sa'y, hete kane'õ kangýva, noñohẽséiva -michĩmínte jepe- isy marangatu kambykuemi; oñemoakã'apatĩva ha ndahi'aréi peve oguerekóva akãremirendy opiro'ýva ojehe'áva akãrague hũ ijapesỹiva rehe térã akãrague sa'yju iñapopẽ'asýva rehe.
Ohecha kuimba'eita, ho'a ha opu'ãva upe tapére, vaicha ku oka'úva hikuái vare'águi.
Hesapo guasu hikuái ha ojesareko yvágare, hesakuéra ojogua umi ikeraguatáva resápe, ohechamombyrýva oimépoku mba'eichagua py'aguapýpa, oñandúva pytu'u ipypukúva ha ojepysóva ñande resa ohechaha peve ha amo gotyove ha ohecháva tekove apyra'ỹgui amo gotyove.
Ohecha mba'éichapa ĝuaiĝuimimi ho'a ha ombota isyva yvytĩmbóre, oñeme'ẽvo tekotapiaitépe he'i'ỹre mba'eve, osysyi'ỹre; mitãmimi omyenyhẽ aja upe tenda tasẽsorógui, ha'éva ñembyasy paha peichagua teko ñemoña'ỹvére ha tyvyty tujukue ryakuã potĩpyrére.
Kuñaita oguatáva ojo'aripa apytépe ohecha oĝuahẽ jave umi ojejapiva'ekue, umi omanombotáva ha umi tapicha chupekuéra oikarãiva apyra'ỹ jarýi hãi peteĩme ha hapykuere rasyetévape.
Oĩ, karréta kelembumi guive, ohendukáva ipy'arasy tyre'ỹmi; ambue katu, ohechaukáva hete rembyremi ha'éva avei pore'ỹ rembi'u ha oñondivepa ohechauka hikuái, ko yvága guýpe, vy'a'ỹ paha ha'ãnga tyaíva; heta oĩ ijapytepekuéra mbeguekatumi ohupíva ipo ñaimo'ã ku ojapyhyséva ikuãmimíme upe kepegua porãite oguéva ohóvo hesa renondégui.
Ha upéva niko kuri pe mba'e vaiete ijati'y ári omboguapýva umi ohayhu'ỹva chupe, ñemotĩ guasu ha'e ohasáva ho'ahaguére hetãygua ndive, ho'águi yvykua pypukúvape, ombotyryhaguére umi hapichápe hendive ha ha'e, ku tuichaitéva, ho'áre ha ha'evoi ojeitýre, hete meĝuáre, yvykua ndepypukuetévape, ojepoihápe ñe'ẽngue ñemi akãnga'úpe, yvykua opáva manóme ha orekóva omanóva ao ryakuãngue pyti'u.
Upérõ, umi hesa araka'eve ndahesayiva'ekue, tesa sa'y apatĩva ohechava'ekue, kirirĩme, ñanderehegua'ỹ ojeitýrõ py'arõpe iguarinikuéra ári, oñemyendýrõ tata ñane retãyguáre ha itenondérõguare ñanderehe; umi heságui opu tesay, ku kuarahy kangy hesakãguasu paharamoguáicha amo kuarahy reikévo, ka'arupytũ aho'ípe.
Ha pe tysýi pukuete henyhẽva mba'embyasy ha teko'asýgui oguatánte ohóvo mbeguekatumi, tape kuarahy ojopéva rupi, oñemamáva ao sorokuemi isa'y morotĩvape, ka'aguay ipotypáva rupi, ára rovasyete guy rupi.
Iñapysẽ mbeguekatu ko'ẽ.
Ha iguarinikuéra renondépe, oñembosako'ímava oñorairõhaguáicha, Mburuvichapavẽ oñakãity paha ñane retã poyvípe, upe aja Aguidabán, namombyrýiva upégui, otororõ ohasávo itaita apyte rupi, ku ogueraharamoguáicha para mombyryguápe ha hi'yrasẽvape, umi ñe'ẽrasyete omombe'úva oĝuahẽhague ipahápe peteĩ temiandu, peteĩ tetã ha peteĩ teko.
Martin Luther King Junior niko ñorairõhára tuichavéva Estados Unidos retãme oñeha'ãva'ekue ombojoja ipirehũva ha ipiremorotĩvape.
Akóinte iñorairõme oipurúkuri py'aguapy reko.
Heñoi'akue Atlanta, Estados Unidos retãme, ára 15 jasyteĩ ary 1929-pe.
Itúva, pa'I bautista, herava'ekue Martin Luther King ha isýkatu Alberta Williams King.
Héra ypykue -itúvaicha- Michael, itúva omyengoviava'ekue Martin Luther rehe ohechakuaávo Martín Lutero-pe.
Ko mba'e ojehúkuri ohorõguare hikuái Alemania retãme ary 1934 rupi.
Martin reindy héra Christine ha ityvýra katu Alfred.
Martin Luther ombojoaju hekove Coretta Scott rehe, ha'ekuéra omendákuri ary 1953-pe ha oguerekókuri irundy ñemoñare (Yolanda, Martin, Dexter ha Bernice).
Imitã guive Martin Luther King oñandúmakuri pe ñemboyke ipirehũhaguére.
Orekórõguare 6 ay mokõi iñangirũ he'íkuri chupe ndaikatuiha oñembosarái hendive ipirehũhaguére.
Oñemoarandu'ypýkuri Atlanta-pe ha 15 ary ombotývo oikékuri Morehouse College-pe ha'éva mbo'ehaovusu mitãrusu ipirehũvape ĝuarã, upépe ary 1948-pe omohu'ã iñemoarandu Avano'õkuaatýpe; upégui ohasa CrozerTheological Seminary oĩva Chester, Pensilvania-pe oikohaguépe chugui Tupãkuaatyhára, ary 1951-pe.
Upe rire oho oñemoarandu Boston Mbo'ehaovusúpe oikohaguépe chugui, ary 1955-pe, Tembikuaajára Arandupykuaatýpe.
Imitãrusúpe ha hekove pukukue javeve omotenondékuri peteĩ ñemongu'e py'aguapy rekópe ohekava'ekue tekojoja mayma ipirehũvape ĝuarã.
Hembiapokue ojehecharamovéva apytépe, oĩ: mba'yruguata ñemombyta Montgomery-pe, ary 1955-pe; ha guatapuku mba'apo ha tekosãsoguigua ojejapova'ekue Washington-pe, ary 1963-pe; ohendukahaguépe iñe'ẽsyry herakuãvéva “Areko peteĩ kerayvoty”.
Heta umi imba'ejerure oñehendu ha oñemboajékuri “Ava rekopy léipe” ha “Jeporavoguigua léipe”.
Hembiapo kane'õ'ỹre ipirehũva rayhupápe, avei ombotovére ñorairõ ha ojepy'apýre mboriahukuérare, Martin Luther King ohupytýkuri, ary 1964-pe, Nobel Jopói Py'aguapyguigua.
Ary 1977-pe, Tetãruvicha Jimmy Carter ome'ẽkuri chupe, omanoriréma, Tetãruvicha Pyti'ajegua Tekosãsogua; ha ary 2004-pe, oñeme'ẽkuri chupe Estados Unidos Amandajevusu Pyti'ajegua Itajúgui.
Martin Luther King niko ojejukákuri Menphis, Estados Unidos-pe, ára 4 jasyrundy ary 1968-pe, oñembosako'i jave oho haĝua omotenonde peteĩ ñemongu'e guasu Vietnam-me opa haĝua ñorairõ ha ojehechakuaa haĝua mboriahukuéra remikotevẽ.
Areko peteĩ kerayvoty, peteĩ kerayvoty añónte, ha'éva kerayvotyseve.
Che kerayvotýpe oĩ tekosãso, che kerayvotýpe oĩ tekojoja, che kerayvotýpe oĩ tekopeteĩ ha nga'ura'e che kerayvoty amoañete.
Che kerayvotýpe ahecha che ñemoñarépe kakuaapyre, hesãi ha ivy'apavérõ ovevéramo ijehegui, hesarai'ỹre araka'eve haitýgui.
Che kerayvotýpe ahecha mborayhu ahecha aporohayhurõ ha oĩha cherayhúva añeme'ẽhápe ha'e'ỹre mboýpa ha aipyhyhápe opa mba'e ajerure'ỹre.
Che kerayvotýpe ahecha py'aguapy ko yvórape, che retãme ha… chepype ha oiménepa oĩ oikuaáva umíva apytépe mávapa hasyvéva ojehupyty.
Che kerayvotýpe ahecha che akãrague ho'a ho'a ha iñapatĩ ñepyrũvo ha jepémo upéicha che apytu'ũ ha che ñe'ã akóinte ipyahu ha mokõive toheka mba'ekuaa'ỹ apo katui taimitã ha ani ogue chuguikuéra ñembosarái reko.
Che kerayvotýpe ahecha ikatutaha chepu'aka, chekyre'ỹ ha chepy'aguasu amoañete haĝua umi che kerayvoty tekotevẽ'ỹre ahupyty umi mba'e po'a pytyvõ rupive.
Che kerayvotýpe ahecha ku aĝuahẽvo che rekove pahápe ikatutaha ha'e tapiaite aikohague kerayvoty pópe ha che rekove ha'ehague peteĩ kerayvoty kepeguare ojehúva peteĩ pyhare puku ha hekororývape Ko arapy ijapyra'ỹvape.
